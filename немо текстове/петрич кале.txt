Според историческите сведения и съвременните находки твърдината Петрич 
през XV век е опасана от тройна стена, дълбоки ровове и стръмен скалист 
склон. Петрич е естествено защитена от запад и север чрез отвесните 
непристъпни скали, високи до 35 метра. От изток и отчасти от юг, крепостта 
е защитена с дълбоки стръмни долове. Достъпна е само от юг, чрез тясна 
скалиста ивица, свързваща я с Авренското плато. Имала е две правоъгълни 
кули с размери 11 на 9 метра, на разстояние 50 метра една от друга, днес 
запазени до височина от 7 метра. В друга голяма кула, която е защитавала 
подхода към крепостта, са открити керамика и животински кости.